<h4><a class="blacklink" href="single-posts/gita-al-foro.html">Gita al Foro</a></h4>
<p style="color: #666; font-size: 0.9em;">posted on March 18, 2025</p>

Qualche giorno fa ero a Roma, di passaggio per solo una giornata e mezza. Avendo 4 ore libere, sono corso allo scavo archeologico del Foro Romano, il mio punto di ritorno ogni volta che visito la città.<br>
<br>
Avevo con me un paio di cuffie e ChatGPT installato sul telefono, e passeggiando tra gli scavi, ogni volta che mi incuriosiva qualcosa, chiedevo direttamente a voce all’app: “Ciao ChatGPT, ora sono davanti (per esempio) alla Domus Augusta. Fingiti una guida turistica e raccontami tutto quello che sai!”.
Così ho passato le ore che avevo a disposizione chiacchierando con ChatGPT, togliendomi ogni sorta di curiosità su tutto ciò che vedevo e che non sapevo. È stata un’esperienza molto rilassante, perché ero libero di muovermi e di decidere il ritmo e il livello di approfondimento delle informazioni che ricevevo.
La cosa che tra tutte mi ha stupito di più è stata la dissonanza tra le immagini che prendevano forma nella mia mente e quelle che avevo davanti agli occhi.
Dentro di me si susseguivano i seguenti pensieri:
Accidenti, doveva essere incredibile – Questa cosa accadeva proprio qui – Non riesco davvero a immaginarlo – Peccato non sia rimasto niente – Come mai non è rimasto niente? – Come ha potuto non rimanere niente?

<img src="img/disegno.jpg" style="max-width: 90%; height: auto; display: block; margin: 0 auto;"><br>
<br>
<img src="img/foro.jpg" style="max-width: 90%; height: auto; display: block; margin: 0 auto;"><br>
<br>

Seguiva dunque un breve moto d’indignazione, e poi una distaccata realizzazione: Alla fine, è così che vanno le cose.<br>
<br>
Forse influenzato dalla recente consapevolezza di come le cose possano cambiare per sempre in una manciata d’anni, ho continuato a camminare con la crescente convinzione che quel luogo, più che un archivio di pietra del potere, dell’ambizione e del declino dell’Impero Romano, fosse in realtà una sua tomba.
Si va al Foro a commemorare qualcosa di trasfigurato, estino e riassorbito nel flusso del mondo. Qualcosa che non esiste più, il cui unico valore è dato dal ricordo – un ricordo che, alla fine, è solo un mito, una diceria più o meno fondata.<br>
<br>
Il Marchino Nazionale (Marco Aurelio), a me tanto caro, diceva:<br>
<br>
    Le parole un tempo comuni sono ora arcaismi; così anche i nomi di uomini un tempo assai famosi sono, per così dire, arcaismi: Camillo, Cesone, Voleso, Dentato; poco dopo, anche Scipione e Catone; quindi, Augusto, poi Adriano e Antonino.
    Tutto, infatti, rapidamente svanisce e diventa leggendario; tutto rapidamente seppellisce l’oblio assoluto. E dico questo a proposito di coloro che brillarono in modo, per così dire, straordinario, ché tutti gli altri, appena esalato l’ultimo respiro, sono subito divenuti «sconosciuti, ignoti». Ma che cos’è, poi, alla fin fine, l’eternità del ricordo? Assoluta vanità.<br>
<br>
Non c’era davvero niente che negli ultimi 2000 anni fosse rimasto com’era?<br>
Questa è la domanda che mi sono posto a metà della visita.<br>
Nel cercare una risposta, nel rispetto del caro Marchino, ho deciso di aggiungere per gioco un’istruzione extra a ChatGPT: “Ogni volta che nomini un imperatore o un luogo importante, puoi sempre contestualizzarlo nel proprio periodo storico in funzione di Marco Aurelio?”<br>
<br>
Curia Iulia<br>
Edificio del Senato Romano voluto da Cesare nel 44 a.C., poi completato da Augusto, costruito al posto della Curia Hostilia, andata distrutta in un incendio nel 52 a.C. durante i disordini seguiti alla morte di Clodio (un violento populista). Poteva ospitare circa 300 senatori e aveva un’architettura semplice e funzionale, con un ampio spazio interno e una facciata sobria.<br>
Venne restaurata più volte, tra cui da Diocleziano nel III secolo, trasformata poi in chiesa cristiana nel VII secolo (motivo per cui si è conservata). Oggi è quasi intatta e accessibile grazie agli scavi archeologici.<br>
Che c’incastra Marchino in tutto ciò?<br>
Imperatore tra il 161-180 d.C., è altamente probabile che ci abbia messo piede più di una volta (l’imperatore è il capo del Senato). Ci si potrebbe immaginare un Marchino, a sedere sul trono imperiale, annoiato a morte ma con lo sguardo stoicamente attento, intento a presenziare qualche sessione senatoriale. In silenzio e a sedere, diversamente dai senatori, che stavano in piedi a parlare animosamente.<br>
Cosa rende la Curia Iulia così speciale, oltre al miracolo di essere ancora integra?<br>
L’edificio possiede una pavimentazione (meravigliosa) in marmo che è rimasta intoccata per quasi 1700 anni.<br>
Di seguito, una foto che ho scattato:<br>
<br>
<br>








Mi è sorta, quasi spontanea, una domanda che avrebbe influenzato il resto del mio giro al parco: Marchino ha mai – letteralmente – poggiato un piede (ne basta uno) sul marmo che avevo davanti?<br>
La risposta è No.<br>
La pavimentazione attuale risale proprio alla ristrutturazione di Diocleziano nel III secolo d.C., quindi ben dopo la morte di Marchino (180 d.C.). Originariamente, il marmo del pavimento della Curia era probabilmente diverso, sempre pregiato, ma con una disposizione leggermente diversa.<br>
Visto però che a quei tempi il riuso dei materiali era prassi comune nelle ristrutturazioni, è assolutamente possibile che alcuni dei tasselli di marmo nella foto provengano dalla pavimentazione precedente. Quindi, con un po’ di fortuna, uno di quelli possiede davvero l’impronta (o almeno una parte) dei suoi sandali.<br>
Scegliete dunque dalla foto il vostro tassello preferito, e sentitevi liberi di chiamarlo “Il Tassello di Marchino”.<br>
<br>
Seduto nella Curia, dopo aver scelto il mio Tassello di Marchino, un po’ insoddisfatto, ho alzato lo sguardo sulle alte pareti: un vecchio e consumato mattonato (costruito in opus latericium).<br>
Forse uno di quei mattoncini – magari il più piccolo, in alto, vicino al soffitto – era rimasto intoccato per 2000 anni. Forse avrebbe saputo descrivermi la cadenza del passo di Marchino, o dirmi se i suoi busti in marmo gli assomigliano davvero.<br>
Anche in questo caso, niente da fare. Ai tempi di Augusto, la Curia doveva aver avuto rivestimenti di marmo colorato, ai tempi di Diocleziano divenne monumentale, mentre quando fu trasformata in chiesa (VII secolo), ciò che c’era fu perso o rimosso.<br>
<br>
Domus Flavia<br>
Il palazzo ufficiale degli imperatori, costruito sotto Domiziano (81-96 d.C.), sulla cima del Colle Palatino, quasi un secolo prima di Marchino.<br>
Ristrutturata e ampliata dai successivi imperatori (ma non da Marchino), rimase il cuore dell’Impero Romano fino al III secolo d.C. Nel tardo Impero (IV-V secolo d.C.) iniziò ad essere snobbata in favore di altre residenze a Costantinopoli. Nel Medioevo e Rinascimento la zona venne abbandonata definitivamente, anzi, venne usata come cava di materiali, motivo per cui oggi non vi è rimasto niente di intatto. Le sue fondamenta sono visibili solo grazie agli scavi archeologici.<br>
<br>
Sono uscito dalla Curia Iulia, abbattuto ma non ancora sconfitto, e ho guardato un’enorme parete di mattoni che, non lontano da me, ricopriva una fiancata del colle Palatino.<br>
Se gli interni non mi parlavano di Marchino, forse potevano farlo gli esterni. Ho chiesto a ChatGPT cosa fosse, e la risposta è stata: È la Domus Flavia, o meglio, le fondamenta di una terrazza di rappresentanza collegata alla Domus Flavia, dalla quale l’imperatore poteva osservare il Foro e Roma dall’alto.<br>
Ho raggiunto la Via Sacra, la strada principale che attraversa il Foro, che ancora oggi conserva tratti del basolato originale (Marchino l’ha percorsa più volte, specialmente durante cerimonie ufficiali e trionfi), per guardare, da più vicino, quell’ammasso imponente di mattoni.<br>
<br>
<br>
<br>



Forse uno di quei mattoni – magari il più piccolo, in alto, quasi sulla vetta – era rimasto intoccato per 2000 anni. Forse avrebbe saputo descrivermi la cadenza del passo di Marchino, o dirmi se i suoi busti in marmo gli assomigliano davvero.<br>
Il verdetto, piuttosto scontato, è stato lo stesso della Curia Iulia: quelle mura (costruite in opus latericium) erano la struttura portante, mentre un tempo le pareti erano ricoperte di marmi preziosi o stucchi con decorazioni in bronzo e oro. Col tempo, il rivestimento è crollato o è stato asportato.<br>
Di tutta la Domus Flavia, purtroppo, quella fiancata era la struttura più sensata sulla quale indagare. Della residenza imperiale vera e propria, infatti, non restava assolutamente nulla.<br>
<br>
In cima al colle, sono passato davanti a un grande quadrato d’erba, costeggiato ai soli vertici da resti piuttosto bassi di vecchie mura (costruite in opus latericium). Doveva essere, si leggeva in un cartello, l’Aula Regia della Domus Flavia, ovvero la sala del trono imperiale. Era il cuore del palazzo, dove venivano ricevuti ambasciatori, senatori e ufficiali. Era il luogo dove venivano decise guerre, alleanze e destini di interi popoli. Tutto il palazzo era costituito da colonne colossali, pavimenti di marmo colorato e pareti decorate con marmi e affreschi preziosi, e l’Aula Regia era la sala più maestosa di tutte.<br>
A differenza della Curia Iulia, qui la mia fantasia non è riuscita nemmeno a immaginarsi un Marchino seduto sul trono, stoicamente annoiato dai vezzi del potere. Ciò che invero mi colpiva di più di quel posto, era il silenzio, la pace, il torpore dei raggi di sole sul viso, e il venticello che muoveva gentilmente l’erba cresciuta nell’Aula Regia.<br>
Poco distante, si trovava lo Stadio Palatino. Non un vero e proprio stadio per gare pubbliche, bensì un giardino monumentale con una pista per esercizi e corse private, interno alla Domus Flavia, utilizzato dagli imperatori e dalla corte per passeggiate, giochi equestri e cerimonie. La pista aveva una forma allungata e ovale, tipica delle strutture per attività fisiche di quei tempi, ed era decorato con statue, fontane e colonnati.<br>
<br>
<br>
<br>
<br>


Anche di questo ho trovato ben poco sul quale la (mia) fantasia riuscisse a disegnare. Forse solo un Marchino che ogni tanto si permetteva di farvi una passeggiata, stoicamente annoiato da tutte le ancelle, danzatrici e intrattenitrici sensuali che inneggiavano a vite e piaceri ben lontani dalla sua ricerca del vero senso della vita.
Tutti questi discorsi vanno fatti tenendo anche conto che Marchino passò la maggior parte della propria vita imperiale lontana da quella residenza e da Roma, poiché impegnato in continue campagne militari.<br>
<br>
Tempio di Antonino e Faustina<br>
Faustina Maggiore (105-140 d.C.) e Antonino Pio (86-161 d.C.) sono i genitori adottivi di Aurelio Marco, detto Il Marchino Nazionale (121-180 d.C.).
Di Antonino Pio si sanno poche cose, e solo buone. Il suo fu un governo tranquillo e stabile, senza guerre significative, rivolte gravi o crisi economiche importanti. Porta il nome “Pio” proprio per il suo rispetto verso le tradizioni, il Senato e le istituzioni, e per la sua devozione all’imperatore Adriano, padre adottivo. Sotto di lui, l’impero visse una rara fase di tranquillità, motivo più che sufficiente per annoverarlo tra i più grandi imperatori.<br>
Marchino, adottato da Antonino a 17 anni, ha vissuto la propria giovinezza sotto la sua ombra, e gran parte della vita adulta a prepararsi al futuro da imperatore sotto la sua guida (Marchino divenne imperatore all’età di 40 anni, subito dopo la morte del padre adottivo, a 74 anni, che a sua volta era divenuto imperatore quando ne aveva 51).<br>
<br>
Il Tempio di Antonino e Faustina fu costruito nel 141 d.C. per ordine di Antonino Pio in memoria della moglie, divinizzata dopo la sua morte.<br>
Nel 161 d.C., alla morte di Antonino, il nuovo imperatore in carica, Il Marchino Nazionale, ne estese la dedica anche a lui.<br>
È uno dei templi meglio conservati del Foro. Come mai? La risposta è molto semplice: nel IX secolo d.C. fu convertito in chiesa.<br>
Il processo di conversione da tempio a chiesa è facile da spiegare. Dopo la caduta dell’Impero Romano d’Occidente, il tempio diventò un guscio vuoto, privo di oggetti preziosi. Poi, come nel film Alien, un uovo cristiano-parassita si insinuò nella struttura, insediandovisi. Dopo secoli di incubazione, il parassita maturo sfondò il tetto del tempio, trasformando l’antico edificio in una chiesa medievale.<br>
<br>
<br>
<br>



L’iscrizione sull’architrave del tempio, ancora ben leggibile, recita: DIVO ANTONINO ET DIVAE FAUSTINAE EX S C, che tradotto significa: “Al divino Antonino e alla divina Faustina, per decreto del Senato”.<br>
Le sei colonne corinzie, di marmo cipollino, sono alte circa 17 metri e… sono ancora quelle originali.<br>
Fu Marchino a ultimare la dedica sull’architrave, che inizialmente era dedicata solo a Faustina, e vi passò davanti sicuramente molte volte. Del resto, il tempio era a pochissimi metri dal Foro.<br>
Fermo, in piedi, emozionato, proprio dove ho scattato la foto, ho chiesto 6 volte, una per ciascuna colonna, come fosse Marchino: Il suo passo che che cadenza aveva? I busti in marmo gli assomigliano davvero?<br>
Non mi hanno risposto. Erano silenziose, grigie e consumate. Bellissime, ma morte.<br>
Tutto quel giocare a cercare Marchino mi aveva fatto dimenticare che il Foro Romano, dopotutto, non è altro che una tomba.<br>
<br><br><br>
Di seguito, una ricostruzione di quello che doveva essere il tempio di Antonino e Faustina prima dell’arrivo di Alien, con accanto un’incredibile foto scattata nel 1860, a pochi giorni dalla Spedizione dei Mille, quando il Tempio era al livello della strada e gli scavi non esistevano ancora.<br><br>
