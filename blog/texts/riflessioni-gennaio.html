<h4 class="blacklink" style="margin-bottom:-3px; "><a href="#">Riflessioni di gennaio 2025</a></h4>
<p style="color: #666; font-size: 0.9em; margin-top:0px;"> posted on January 28, 2025</p>

Di seguito, in ordine di come mi sono giunte, una lista di cose che ho "imparato" in questo mese.<br>
<br>
1. Poche cose sulla Terra si muovono alla velocità che desidero.<br>
2. Se potessi incontrare il Buddha, gli direi che la sua reincarnazione è rotta. Reincarnarsi senza alcuna memoria è inutile, perché si continua oggi a morire di guerra e di fame (e a non ringraziare quando qualcuno ci tiene la porta aperta).<br>
3. Quando per strada, così come su un treno o in coda da qualche parte, s'incontra una persona dagli atteggiamenti stupidi o in qualche modo conflittuali, si può scegliere di vederla come un bambino nell'atto di essere un bambino. Immagina quella persona 15, 30, 40 anni più giovane, e dunque con 50, 60, 80 centimetri d'altezza in meno, con le guance pasciute e solcate dalle lacrime di una qualche ingiustizia o ansia irrisolta, i cui effetti si manifestano oggi come ieri, a causa di un insegnamento mai pervenuto. In verità, in quell'attimo le persone non sono gli adulti che sembrano, ma i bambini che sono rimasti.<br>
4. Negli articoli di fisica dei primi anni '30, viene spesso nominato "Niels Bohr" per il suo modello atomico. Eppure negli articoli di quantistica, viene ancor di più nominato Einstein, e solo con "Einstein" - Albert è muto, come la D di Django.<br>
5. La carenza di vitamina B12 ha i seguenti effetti: stanchezza e debolezza generale, pallore della pelle, irritabilità o depressione, lingua arrossata, difficoltà di concentrazione e memoria, formicolio o intorpidimento a mani e piedi.<br>
Nel mio caso specifico, aggiungo anche: giocare a <a href="https://www.bay12games.com/dwarves/">Dwarf Fortress</a> tutto il giorno.<br>
<br>
<hr style="border: 0; border-top: 1px solid #000;">
