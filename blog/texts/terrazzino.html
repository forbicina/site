<h4 class="blacklink" style="margin-bottom:-3px; "><a href="single-posts/gita-al-foro.html">In dolce memoria di un terrazzino</a></h4>
<p style="color: #666; font-size: 0.9em; margin-top:0px;"> posted on February 15, 2025</p>

Ciò che sicuramente rientra tra i più bei ricordi della mia adolescenza, sono le scappatelle a casa della mia amica V in Santa Croce.<br>
Non sottolineerò mai abbastanza quanto quel periodo sia stato determinante per me. Vuoi perché nell'adolescenza tutto è ridicolmente importante, vuoi perché in quel periodo riuscii a cambiare completamente giro: da Lastra a Signa a Santa Croce, dalla periferia al centro, da una vita a un'altra.<br>
Non ricordo in che occasione conobbi V, fu per conoscenze comuni, ma posso supporre che la cosa andò così: era un sabato sera del 2011, avevo 15 anni, e come consuetudine uscii col mio amico G (il cantante della mia band) in centro a Firenze. Come ogni weekend, il piano era andare al Tartan Jock – per gli amici _Scottish_ (io sempre chiamato così) – uno scottish pub in Via dei Tintori che vendeva alcol a volontà, senza controllare la maggiore età.<br>
Quel weekend G mi disse a sorpresa che alcuni suoi amici erano a un festino al quale ci saremmo potuti facilmente imbucare.<br>
Perché no, dissi, e lo seguii. Camminammo poco, perché il festino era in nientepopodimeno che un appartamentino con tetto-terrazza che affacciava proprio su Piazza Santa Croce. (Ci stava anche un secondo terrazzino minuscolo che affacciava sull’interno-città, in mezzo all’ammasso disordinato di tetti caratteristici di Firenze).<br>
L’accesso era una porticina che dava sulla piazza. Una volta entrati, iniziava subito una ripida e stretta scaletta in pietra che saliva per 4 piani. L’ultima porta, in cima, era quella dell’appartamentino del festino. Dentro, il caos totale. Musica a tutto volume, luci spente eccetto qualche lampadina led blu sparata qua e là.<br> Tanta gente, troppa, e tanta figa, mai abbastanza. Là dentro conoscevo forse 3 persone, e sempre là fui presentato a V.<br>
<br>
Quella casetta era una seconda casa dei genitori di V, che vivevano poco fuori Firenze. E visto che era davvero troppo piccola per abitarci, veniva da loro usata come punto strategico di appoggio.  <br>
Per me quei festini erano roba da mondo del jet set: frequentati da sola gente del ’95-’94, interessanti, con eccessi e potenzialità nascosti ovunque. Da pischello 15enne di periferia, abituato ai camionisti di Lastra a Signa e Scandicci, mi sembrava d’aver vinto la tombola della vita. Comunque, ero anche molto carino e nonostante tutto con la testa sulle spalle, quindi non ci volle molto prima che venissi ben visto da V come un tipo che sarebbe salito da lei a divertirsi, ma che non avrebbe lanciato Pan Di Stelle per la casa (lo vidi fare) o rotto qualche bicchiere.  <br>
Finii col diventare un habitué di quel posto. Una volta vi salii quando ci stavano anche i genitori di V, un’oretta prima che i vigili urbani chiudessero Santa Croce, lasciando entrare solo chi aveva il biglietto dello spettacolo che Benigni avrebbe fatto davanti alla basilica, sulla Divina Commedia. Fun fact: l’acustica faceva cagare, e dal terrazzo non si sentiva praticamente nulla – dovemmo scendere per strada per sentire bene.  <br>
E in altri festini potei rimanere a dormire, che fosse sul letto, divano o per terra, insieme ad altra gente. Così da poter bere e sfasciarmi a volontà senza il pensiero di dover tornare dai miei reggendomi ancora in piedi. Nel capodanno-non-ricordo-ma-vedrai-2012, andai in una casa lontana dal centro e piena di gente, ma alle 2 di notte una finestra rotta sancì sia l’arrivo dei padroni, incazzati, sia la fine del party. Ricordo che V stava festeggiando da altre parti ma con l’intento di restare a dormire in Santa Croce, e potei salire da lei, evitando di fare after in quella notte che ricordo essere davvero gelida.  <br>
Il più delle volte, comunque, le serate là erano alcoliche ma tranquille. Poca gente, in un ambiente relativamente intimo. Fatto ricorrente era il mio svegliarmi alle 6 del mattino, per il mal di testa da disidratazione post-sbornia, e uscire di soppiatto in terrazza a mirare la bellissima facciata di Santa Croce mezza illuminata dalla luce rossastra dell’alba. Giù, in piazza, solo piccioni e netturbini.<br>
<br>
Fast forward di tanti anni: non suono più in una band, non esco più a Firenze e quelle antiche compagnie si sono perse. Tutto è cambiato eccetto una cosa, vera ancor oggi: ogni volta che metto piede in Santa Croce, alzo istintivamente lo sguardo verso il terrazzino di V col sorriso, pensando: “Vediamo un po’ se lei o famiglia sono in casa!”.<br>
<br>
Ieri l’altro stavo studiando in Biblioteca Nazionale, quando a un tratto una persona entra in sala e prende posto. Era V.
Vederla ha suscitato in me una reazione non diversa da quella che avrei avuto se mi fosse apparsa davanti la Madonna. Lei mi vede, mi riconosce. Ci salutiamo. Da quanto tempo non ci vedevamo? 12 anni. Metà della nostra vita, quella più importante, ce l’eravamo fatta per i cazzi nostri. Siamo stati a chiacchierare sorprendentemente tanto, ad aggiornarci su che fine avessero fatto tutti i nostri vecchi amici e a ricordare molte delle cose memorabili che avevamo fatto in quelle famose serate.  <br>
Le ho detto, come ho fatto qui, che ogni volta che negli ultimi 12 anni ho messo piede in Santa Croce alzavo lo sguardo e pensavo a lei, e lei mi ha risposto, sconvolta, con una cosa che ha mandato in frantumi la mitologia di quel terrazzo.  <br>
Quell’appartamento non lo prendevano più in affitto (come se fosse ovvio che io sapessi da sempre che non era dei suoi genitori, ma solo affittato) visto che lei e sua sorella non vivevano più a Firenze, e che adesso, anzi, da diversi anni, i suoi padroni milanesi l’avevano reso un Airbnb.<br>
<br>
Quindi, negli ultimi 4 anni almeno, ho guardato con nostalgia mistificata un cazzo di Airbnb. È incredibile e triste allo stesso tempo. La rivelazione è stata devastante, ma il devasto non si è manifestato subito, è stato come ricevere quelle percosse che non lasciano lividi. Ci sto facendo i conti adesso, ed è il motivo per cui sto scrivendo.<br>
<br>
Non è che mi faccia male pensare a turisti americani che fanno aperitivi sul mio terrazzo sacro, postando su Instagram _#FirenzeVibes_. Non ho mai sperato di tornarci.<br>
La casetta di V simboleggiava il conforto di sapere che un pezzo della mia vita passata era ancora ancorato alla realtà. Sapere che invece era già evaporato da anni, che guardavo un simbolo vuoto senza saperlo, è stato strano.<br>
<br>
Fa male? Un po’, perché mi ricorda che il tempo non conserva nulla intatto.  <br>
Per ironia della sorte, quel totem è caduto proprio nel momento in cui ho rivisto V. È crollato nel momento in cui il suo ricordo si è materializzato. Come se avesse voluto darmi un’ultima scena prima di chiudere il sipario sul giovane Leonardo di 14, 15 e 16 anni.<br>
<br>
Ieri sono passato in Santa Croce, davanti alla porticina, e ho guardato il campanello dell’appartamento. Ho cercato il nome su internet e ho trovato la pagina Airbnb. Il soggiorno minimo è due notti. Il prezzo? 350 euro a notte – per due notti, sommate le commissioni, 926 euro per la prima data disponibile: 8-10 aprile 2025.  <br>
Sono riuscito a ripescare, da angoli oscuri dei miei archivi, una foto, l’unica foto che abbia mai scattato in quella casetta, datata 11 luglio 2012, ore 05:47 del mattino, dal secondo terrazzino sul retro. La metto per paragone accanto all’unica foto di quello stesso terrazzino sulla pagina Airbnb.<br>
<br>
<img src="img/santacroce.jpg" style="max-width: 90%; height: auto; display: block; margin: 0 auto;">
<br>
Purtroppo non ho foto della bellissima vista su Santa Croce di mattina, ma per fortuna quell’immagine è sempre rimasta, ora più che mai, nitidissima nella mia mente.<br>
<hr style="border: 0; border-top: 1px solid #000;">
